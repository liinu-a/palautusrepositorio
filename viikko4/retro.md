Retrospektiivi on projektin lopussa pidettävä tai projektin sprintin jälkeinen kokous, jossa projektitiimi reflektoi ja keskustelee projektiin liittyvistä onnistumisista sekä epäonnistumisista. Täten tiimi saa ymmärrystä siitä, mikä toimii ja mikä ei, ja miten hyödyntää tätä tietoa tulevissa projekteissa ja sprinteissä. 
  
*Start, Stop, Continue, More of, Less of Wheel* on retrospektiivitekniikka, missä nimensä mukaisesti, ympyrä jaetaan osiin *start, stop, continue, more of* ja *less of*. Projektitiimi kirjaa ympyrän eri kategorioihin liittyviä kommentteja. Mitä kannattaisi alkaa tekemään, mitä ei olla välttämättä aiemmin tehty? Mikä olisi hyvä lopettaa ja mitä kannattaisi jatkaa? Mitä tulisi lisätä tai vähentää? Osalliset keskustelevat ja päättävät, mitkä kerätyistä kommenteista tullaan toteuttamaan. Kokouksen kesto on 10:stä minuutista 25:teen.
  
Toinen retrospektiivitekniikka on *Sad, Glad, Mad*. Taulu jaetaan kolmea tunnetilaa kuvaaviin sarakkeisiin *sad, glad* ja *mad*. Projektitiimi kirjoittaa erillisille lapuille kommentteja liittyen edelliseen sprinttiin. Osalliset kertovat lyhyesti omista lapuistaan ja sijoittavat kunkin lapun sarakkeeseen, joka parhaiten kuvaa tunnetta, minkä lapulle kirjoitettu kommentti herättää hänessä. Laput ryhmitetään siten, että samaa asiaa kommentoivat laput ovat samassa ryhmässä. Osalliset äänestävät, mistä kommenttiryhmistä tulisi keskustella. Tämän jälkeen kommentoituja asioita aletaan käydä läpi perustuen ryhmän äänimäärään ja osalliset käyvät keskustelua siitä, miten asia voitaisiin ottaa huomioon tulevassa sprintissä. Kun on kulunut yksi tunti tai kaikki kommenttiryhmät on käyty läpi, retrospektiivi päättyy.